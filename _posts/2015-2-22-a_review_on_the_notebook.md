---
layout: post
title: 
date: 2015-2-16 23:45:00
categories: کتاب
tags: رمان جنگ سیاهی مینیمال
---
از بچگی به رمان خواندن علاقه داشتم. قبلا ها خیلی بیشتر رمان می‌خوندم و رفته رفته به تبع شلوغ شدن سر، نسبت به قبل کمتر وقت برای خوندن رمان داشتم ولی خب همچنان سعی می‌کنم هر شب چند صفحه از رمان‌هایی که میگیرم بخونم. چند وقت پیش رفتم به نشر افق و رمان‌های "دفتر بزرگ" اثر "آگوتا کریستوف" و نیز "ماری" اثر "ولادیمیر نابوکف" رو گرفتم. هر شب چند صفحه از کتاب ماری رو می‌خوندم تا اینکه دو شب پیش تمام شد. در پست بعدی درباره‌ی رمان ماری می‌نویسم ولی تا همینجا صرفا بگم که
لطیف‌ترین رمان عاشقانه‌ای بود که خونده بودم. دیشب شروع کردم به خوندن کتاب دفتر بزرگ تا اینکه اتفاق جالبی افتاد. از همان چند صفحه‌ی اول فهمیدم که این کتاب بسیار مینیمال و سیاه هست و به قدری من رو جذب خودش کرد، که کل کتاب رو که حدود ۲۰۰ صفحه هست، دیشب خوندم و تصمیم گرفتم که درباره‌ی این رمان فوق‌العاده اینجا بنویسم. <br>

دفتر بزرگ، سری اول یک تریلوژی به اسم "دوقلوها" هست که درباره‌ی دو برابر دوقلو هستش که در اواخر جنگ جهانی دوم و اوایل کمونیسم، پیش مادربزرگشان در شهر کوچکی در مجارستان زندگی می‌کنند. داستان به صورت اول شخص جمع نوشته شده که در حقیقت راوی داستان، خود دو برادر هستند که خاطرات روزانه‌شان رو می‌نویسند.
داستان درباره‌ی تغییر و تحولاتی هستش که جنگ روی مردم می‌گذاره. در این رمان شما خواهید دید که چطور در طی داستان، احساسات و عواطف آدم‌ها کمرنگ و کم کم تبدیل به صفر می‌شه و شما در انتهای کتاب، خودتون رو مواجه با دو تا شیطان می‌بینید.<br>
در حقیقت در ابتدای کتاب، شما با دو تا کودک پاک روبرو هستید ولی زشتی‌های اطراف، در ذات این دو تا کودک رخنه می‌کنه، از عاطفه و صداقت کودکانه‌شون می‌کاهه و آن‌ها را تبدیل به دو آدم بی‌احساس برای تحمل سختی و تلخی زندگی می‌کنه. به عبارتی، این کتاب بر این نکته تاکید داره که شرایط و آدم‌های اطراف هستند که روی ذات آدمی تاثیر می‌گذارند و آن‌ها رو از عواطف و انسانیت دور می‌کنند و به صورت ذاتی، کسی بی‌احساس و عاطفه نیست. <br>
این کتاب سرتاسر سیاهی هستش و در تک تک قسمت‌های آن، این موضوع هویدا هستش. در اوایل داستان، شاهد تغییر محیط دو برابر از محیطی پر عاطفه به محیط پر از خشونت و سختی هستیم : <br>

> مادربزرگ به ما می‌گوید: 
> -توله‌سگ‌ها!
> مردم به ما می‌گویند:
> -پسرهای جادوگر! پسرهای روسپی!
> دیگران می‌گویند:
> -کودن‌ها! بچه‌ولگردها! دماغوها! کره‌خرها! بچه‌خوک‌ها! بی‌سروپاها! 
> وقتی این کلمات رو می‌شنویم، صورتمان سرخ می‌شود. ما دیگر نمی‌خواهیم سرخ شویم. می‌خواهیم به فحش‌ها و کلماتی که آزار می‌دهند، عادت کنیم.
> سر میز آشپزخانه رودرروی هم می‌ایستیم و زل‌زده در چشم‌های هم، بدترین کلمات را به یکدیگر می‌گوییم.
> یکی:
> -آشغال!
> دیگری:
> -کثافت!
> همینطور ادامه می‌دهیم. به همین روش، هر روز تقریبا نیم‌ساعت تمرین می‌کنیم، بعد می‌رویم توی خیابان‌ها می‌گردیم. کاری می‌کنیم که مردم به ما فحش بدهند و می‌بینیم که دست آخر می‌توانیم بی‌تفاوت بمانیم.
> اما کلمات قدیمی هم وجود دارند. مادرمان به ما می‌گفت:
> - عزیزانم! عشق‌های من! خوشبختی من! بچه‌های دوست‌داشتنی من!
> وقتی یاد این کلمات می‌افتیم، چشم‌هایمان پر از اشک می‌شوند. باید این کلمات را فراموش کنیم، چون حالا هیچ‌کس همچو کلماتی به ما نمی‌گوید و بار سنگین خاطره‌ی این کلمات را نمی‌توانیم تحمل کنیم.
<br> <br>

در اواخر کتاب قسمتی هست که داشت بعد از مدت‌ها، اشک من رو درمیورد. مدت‌ها بود چیزی به این سیاهی نخونده بودم. در این قسمت، مادر دو برادر به شهر می‌گرده تا اون دو تا رو با خودش ببره (چون موقتا پیش مادربزرگشون قرار بود باشند): <br>
> - کجا می‌رویم؟
> - کشور دیگر. سوال کردن را بس کنید و بیایید.
> می‌گوییم:
> - ما نمی‌خواهیم برویم آنجا. می‌خواهیم همینجا بمانیم.
> مادرمان می‌گوید:
> - من مجبورم بروم آنجا و شما هم با من می‌آیید.
> - نه. ما همینجا می‌مانیم.
> - این‌ها پسرهای من‌اند، می‌خواهم‌شان! دوست‌شان دارم!
> مادربزرگ می‌گوید:
> - من به آن‌ها احتیاج دارم. من پیر هستم. تو می‌توانی بچه‌های دیگری واسه خودت درست کنی.
> مادر می‌گوید:
> - بهتان التماس می‌کنم، آن‌ها را نگه ندارید.
> مادربزرگ می‌گوید:
> - من نگه‌شان نمی‌دارم. یالا، پسرها، همین الان بیایید پایین و با مامان‌تان بروید.
> می‌گوییم:
>- ما نمی‌خواهیم برویم. می‌خواهیم با شما بمانیم، مادربزرگ.
> افسر مادرمان را بغل می‌کند، اما او هلش می‌دهد. افسر می‌رود می‌نشیند توی جیپ و موتورش را روشن می‌کند. درست در همین لحظه، یک انفجار توی باغ رخ می‌دهد. کمی بعد، می‌بینیم که مادرمان روی زمین است. افسر می‌دود طرف او. مادربزرگ می‌خواهد ما را از آنجا دور کند. می‌گوید:
> - نگاه نکنید! برگردید توی خانه!
> افسر فحش می‌دهد، می‌دود طرف جیپش و سریع می‌رود.
> مادرمان را نگاه می‌کنیم. روده‌هایش از شکمش می‌ریزند بیرون. همه‌جایش قرمز است. نوزاد هم همینطور. سر مادرمان خم شده توی حفره‌ای که خمپاره کنده است. چشمانش باز است و همچنان خیس اشک.
<br>
الان هم که دوباره این قسمت رو می‌خونم، باز میخ‌کوب می‌شم از بهت و حیرت از خشونت این صحنه. در آخر کتاب، پدر دو برادر از جنگ برگشته و می‌خواد از مرز فرار کنه و از دو پسرش کمک می‌خواد: <br>

> - زود باش، پدر. تا رسیدن گشت بعدی بیست دقیقه فرصت داریم.
> پدر دو تخته را زیر بغل می‌گیرد و جلو می‌آید، یکی از تخته‌ها را می‌گذارد روی مانع و بالا می‌رود.
> ما پشت درخت بزرگ، با شکم روی زمین دراز می‌کشیم، گوش‌های‌مان را با انگشت می‌گیریم و دهان‌مان را باز می‌کنیم.
> یک انفجار.
> با دو تخته‌ی دیگر و کیسه‌ی پارچه‌ای تا سیم خاردارها می‌دویم.
> پدرمان نزدیک مانع دوم دراز به دراز افتاده است.
> بله، راهی برای گذشتن از مرز وجود دارد: راهش این است که جلوتر از خودت، کس دیگری را از آن بگذرانی.
> یکی از ما، کیسه‌ی پارچه‌ای را برمی‌دارد و از روی رد پاها و بعد از روی بدن بی‌حرکت پدرمان می‌رود به کشور دیگر.
> دیگری که می‌ماند، برمی‌گردد به خانه‌ی مادربزرگ.
